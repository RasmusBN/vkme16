Kære alle

Jeg skriver til jer fordi I til efteråret skal følge faget "Videregående kvantitative metoder i studiet af politisk adfærd" (VKM), som jeg underviser. Det glæder jeg mig meget til! Her følger lidt info om fagets indretning, inklusive nogle ting jeg vil bede jer forberede inden første undervisningsgang.

## Undervisningsplan

VKM har sin egen hjemmeside, som I finder her: https://github.com/fghjorth/vkme16 . Siden har den til enhver tid gældende undervisningsplan, og når undervisningen begynder vil jeg også lægge slides, data, og scripts her. Siden har også en kopi af denne mail.

Som I kan se består fagets pensum af nogle bøger (mere herom nedenfor) og en række videnskabelige artikler. Bøgerne ligger fast, men nogle af artiklerne udskiftes nok undervejs. Som I kan se er der også nogle 'cases' i form af studier der anvender de beskrevne metoder, som ikke er helt udfyldt endnu. Jeg vil derfor *fraråde* at samle og printe alle artiklerne på pensum inden semesterstart. Det kan ende med at være spildt arbejde.

## Bøger

Der er tre bøger I skal læse mere end et enkelt kapitel fra: én af Angrist & Prischke, én af Gerber & Green, og én af Gelman & Hill. De to første bøger kan I allerede nu købe i Akademisk Boghandel på CSS. Gelman & Hill er på vej, og vil kunne købes fra semesterstart. (Kapitel 1 fra af Imai, som I skal læse til første undervisningsgang, lægger jeg en kopi ud af).

Det kan virke lidt voldsomt at købe tre bøger. Jeg har tilstræbt at vælge bøger som findes i billige paperback-udgaver, og alle bøgerne er helt sikkert værd at have. Hvis I alligevel vil prioritere vil jeg bede jer under alle omstændigheder at købe Angrist & Prischke, som er fagets vigtigste bog. Prioriter dernæst Gerber & Green. Gelman & Hill (den som ikke foreligger endnu) er en glimrende bog, men I kan muligvis få adgang til kapitlerne på anden vis.

## Lokaleændring

Undervisningen finder sted *mandage 10-12*, fra mandag d. 5. september til mandag d. 12. december, uge 42 undtaget. Det foregår i lokale *2.2.55*.

I kan finde en oversigt over timer og lokaler her: http://bit.ly/vkme16skema

Første undervisningsgang, altså mandag d. 5. september, ankommer jeg først mandag formiddag fra en konference. Derfor er undervisningen flyttet til *16-18* og foregår i lokale *2.2.42*. Jeg beklager at måtte flytte undervisningen -- jeg gør det generelt nødigt, og især første holdtime, men det kan desværre ikke tilrettelægges anderledes. Jeg håber I kan passe det ind.

## Software

Som det fremgår af undervisningsplanen omfatter første undervisningsgang, ud over en introduktion til faget som sådan, en introduktion til R, det statistikprogram faget anvender. I kommer ikke til at mestre R som sådan gennem faget -- det ville kræve sit helt eget fag -- men I kommer til at bruge det til at komme lidt mere ind under huden på de analyser, vi gennemgår. For at bruge R vil jeg bede jer inden første holdtime downloade R samt RStudio, som er en slags interface til at bruge R. Begge programmer er gratis.

I kan downloade R her: https://cran.r-project.org/index.html

I kan downloade RStudio her: https://www.rstudio.com/products/rstudio/#Desktop

Det var alt. Jeg glæder mig meget til at møde jer og komme i gang med faget, som bliver super spændende og udfordrende. Skriv endelig til mig hvis I har spørgsmål af nogen art.

Mange hilsner,
Frederik
